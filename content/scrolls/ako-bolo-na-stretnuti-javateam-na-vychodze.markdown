---
title: Ako bolo na stretnutí JavaTeamu na Vychodze
date: 2008-06-20T09:24:38+01:00
---

*Tak nám uspořádali sezení JUGu, paní Müllerová!*

Po mojich dvoch minuloročných návštevách pražského [CZJUGu](http://www.java.cz/detail.do?articleId=2252 ) by som asi 
neveril, že sa niečo podobné podarí spraviť aj v Košiciach.
Ale zázraky sa dejú. 16. apríla 2008 spravil bratislavský [Java Team](http://www.javateam.sk ) výjazdové zasadnutie a exportoval svoj prvý session aj na Východ.

Napriek tomu, že akcia sa šírila ústnym a mailovým podaním,
sa nazbieral podľa mňa značný počet ľudí. V miestnosti som ich odhadol
minimálne 30. (Poznamenám, že bývalá budova Priemyselnej banky
má veľmi strategicky uloženú zasadačku - priamo na najvyššom poschodí,
odkiaľ možno vyjsť na terasu a obdivovať krásy mesta z nečakanej výšky).

Účastníci sa dočkali takmer všetkého, čo si mohli užívať aj pražskí
Javisti - dvoch regulárnych prednášok, jedného „reklamného bloku", zahraničného hosťa i sponzorského občerstvenia ;-)

Po rýchlom odbavení prezentácie firmy [EEA](http://www.eea.sk/ ) nasledovala úvodná prednáška. Tá je podľa mňa stále háklivá vec, pretože prvý dojem robí veľa, ale v tomto prípade sa to podarilo. Rastislav Rehák porozprával o princípoch a filozofiách vytvárania webových aplikácii. Bolo to dostatočne
všeobecné, aby to pochopil aj človek, ktorý o webovom programovaní
toho veľa nevie a konzumovateľné aj pre tých, ktorý sa sníva v JSF. (Fascinovalo ma, že anketa o popularite jednotlivých webových frameworkov dopadla veľmi zaujímavo: ak si dobre pamätám, s piatimi hlasmi vyhral Spring MVC.) 

Po krátkej pauze nasledovala druhá, už špecifickejšia prezentácia
Jakuba Podlešáka z pražského Sunu o serveri [Glassfish](https://glassfish.dev.java.net/ ). Ukázaná bola tvorba minimalistickej webovej služby, ktorú za pomoci NetBeans
bolo možné nasadiť a rozbehať a nezabiť tým viac než 10 minút. Kým dovtedy som vedel len to, že Glassfish existuje, teraz už viem, že to vyzerá byť použiteľný aplikačný server s mnohými očakávaniami do verzie 3.

V globále môžem povedať, že akcia sa mimoriadne podarila.
Dobré miesto, hojná účasť, komunita, ktorá sa dala na hromadu
(aj keď na siahodlhé debaty nebol už čas) a užitočné prednášky.
Ak táto akcia bude len úvodom do dlhého radu ďalších akcií,
asi nastane raj na Zemi (teda, raj v Košiciach).

Komentár
========

### Rastislav Rehak – 01 July 2008, 13:12
> Ono sme to schvalne nechceli marketingovo moc prepalit, lebo tam sa fakt zmestilo len 30 ludi. V Kosiciach sa nam ozvalo viacero potencionalnych partnerov a pevne verim, ze po prazdninach bude akcia vacsia.

### Dagi – 24 June 2008, 12:41
> Super, taky gratuluji za CZJUG. Jen tak dal!

### vbalko – 24 June 2008, 08:41
> O akcii som vedel, bohuzial som nemal moznost ju navstivit - snad nabuduce :)

### vychodnar – 24 June 2008, 07:57
> to je skoda ze sa o nej nenapisalo nikde a sirila sa iba ustnym podanim. urcite by navstevnost bola vyssia keby sa minimalne postla info na java.cz alebo na nejakom blogu :) ale mozno to bol aj zamer tejto akcie.

### Honza Novotný – 24 June 2008, 07:54
> Jsem rád, že se u vás komunita rozvíjí stejně slibně jako CZJUG tady u nás v Čechách. Jen tak dál, kluci.
